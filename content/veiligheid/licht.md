---
title: "Licht"
publishDate: "2024-07-10T12:00:00"
---

Tijdens het lassen, en dan vooral bij booglassen, komt er een hoop licht vrij. Dit licht word veroorzaakt door de elektrische boog en bestaat uit een hele hoop straling. Het is een klein zonnetje. Als je hier niet goed mee omgaat kun je een lasoog of andere (permanente) beschadigingen aan je ogen en huid oplopen.

De gevaarlijkste straling die uit een lasboog komt is UV-straling. Dit is dezelfde straling die je een verbrande huid geeft als je te lang in de zon ligt. Net zoals bij het liggen in de zon wil je dus bescherming gebruiken; draag lange kleding en zorg ervoor dat de lasboog niet op je huid schijnt.

Belangrijker dan je huid zijn je ogen. Bij het zonnen doe je die dicht, of draag je een zonnebril. Bij het lassen gebruik je twee dingen die je ogen beschermen:

1. Je veiligheidsbril.
2. Je lasfilter in je lashelm.

De veiligheidsbril draag je altijd, ook onder je helm. Zie het als je onderbroek. De veiligheidsbril houdt namelijk ook UV straling tegen en biedt dus ook enige bescherming tegen een ongelukkige lasboog.

Het lasfilter in je lashelm zorgt ervoor dat je ook naar de boog kan kijken terwijl deze aan is. Als je een automatisch filter hebt stel het dan zo in dat je de laspoel goed kan zien zonder dat je last hebt van zwarte stippen in je zicht als de boog weer uit gaat. Voor lassen moet je filter minstens een sterkte 9 hebben.
