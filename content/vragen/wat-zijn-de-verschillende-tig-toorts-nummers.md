---
title: "Wat zijn de verschillende TIG-toorts nummers?"
publishDate: "2025-02-15T00:00:00"
---

Als je een keer een [TIG](/uitleg/lassen/booglassen/gtaw)-toorts wil kopen, of je hebt er al eentje en je wil nieuwe onderdelen kopen ben je waarschijnlijk de verschillende nummers zoals `WP8`, `WP20`, en anderen tegengekomen. Wat zijn die nummers nou en wat betekenen ze?

Voorop gesteld zit er niet een echte logica in deze nummers. Waar je over het algemeen wel van uit kan gaan is dat een hoger getal een grotere toorts, die meer stroom aankan, betekent.

De letters in het getal duiden vaak een fabrikant aan. De nummers komen dan weer wel met elkaar overeen. Zo kun je een "ABITIG GRIP 17" kopen, waarbij de 17 het formaat van de toorts aangeeft. Je kan ook een "CK AE17F" kopen, waarbij de 17 weer het formaat van de toorts aangeeft.

Iets anders wat de getallen aanduiden is of de toorts lucht-, of watergekoeld is. Zo zijn de `9`, `17`, en `26` luchtgekoeld en de `18`, en `20` watergekoeld.

De belangrijkste reden om het nummer van je TIG toorts te kennen is zodat je de juiste verbruiksartikelen kan kopen. Vaak staat aangegeven wanneer je gaslenzen, klemnippels, of toortsdoppen koopt voor welke toortsen deze werken. Dat is handig want dan weet je welke je moet kopen.
